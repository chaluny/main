---
layout: post_page
title: מכתב לנער העומד לפני גיוס
description: להתגייס או לא להתגייס, זו השאלה
---

אני כותב לך את הדברים האלה לא כדי להגיד לך מה לעשות, חלילה. ההחלטה והבחירה הן שלך ורק שלך. אני כותב לך את הדברים האלה כדי לומר שיש לך בחירה. שאתה לא צריך ללכת כעיוור אחרי העדר, לעשות מה שעושים כולם כי זה מה שעושים כולם. זו טאוטולוגיה מסוכנת שאתה נבון מכדי ליפול בה.

לא אשקר. אתה יודע מה אני חושב על הצבא שלנו, על הפשעים שהוא עושה, על הטרור שהוא מטיל על מיליוני בני אדם. אתה יודע את כל זה. ועדיין - אתה לא אני. אתה אדם בזכות עצמך. אתה זכאי לדעות שלך ולהחלטות שלך ואף אחד לא יכול להגיד לך אחרת.

הבט במציאות. הבט בכל אלה שעשו את הבחירה הזו בעבר, בצלקות שהם נושאים ובצלקות שהם השאירו אצל אחרים. הבט בעיני היתומים, וההורים השכולים, הבט במפקדים שבעיניהם חיי אדם זולים כל כך, הבט במנהיגים, הבט בהתנהלות, בערכים, ובמוסר שלהם. האם אתה סומך עליהם? האם אלה האנשים שהיית הורג למענם? האם אלה האנשים שהיית נותן את חייך כדי שימשיכו לגנוב?

אתה גדול מספיק כדי לדעת שיש אי-צדק בעולם. שהעשירים חיים על חשבון העניים, החזקים על חשבון החלשים. אתה יודע שהצבא אליו אתה שוקל להתגייס לוקח חלק בדיכוי של החלשים האלה, של אלה שנשללות מהם כל אותן זכויות בסיסיות שאנחנו לוקחים כמובן מאליו. אתה יודע שחיילים מתפרצים לבתים באמצע הלילה כדי להוציא משם ילדים בני 12. אתה יודע שחיילים מתעללים באנשים, לפעמים סתם מתוך שעמום.

{:refdef: style="text-align: center;"}
![join the army poster](/img/2018-01-12-0.jpg)
{: refdef}

אין לי ספק שאתה לא תעשה את זה. אתה לא כזה. אתה לא תעכב מישהו במחסום במשך שש שעות בלי סיבה. אתה לא תעמיד ילדים בשורה ותכריח אותם לשיר לך שירים, גם כשהם יתחילו לבכות. אתה לא תכה אנשים סתם. אתה לא תגנוב כסף מבתים. אני יודע את כל זה. אבל החיילים סביבך כן יעשו את זה. כל הזמן. ואז תמצא את עצמך במצב בלתי אפשרי. להלשין? להתעמת איתם? להעלים עין? אף אחת מהבחירות האלה לא טובה ותוביל לסבל שאתה לא יכול אפילו להתחיל לתאר כרגע. אני יודע כי אני הייתי שם. אני יודע כי אין יום שאני לא מתייסר בגלל זה. כן, גם היום.

כשאתה חייל אתה חייב לעשות המון דברים שאתה יודע שהם לא בסדר, ואין לך ברירה. בשלב כלשהו אתה תיתקל במצב כזה שיעמיד אותך מול השאלה איזה מין אדם אתה. האם אתה שותק מול עוול או שאתה יוצא נגדו. כשאתה בתוך המערכת הבחירה קשה בהרבה, והמחיר גבוה משמעותית. 

אתה לא חייב לעשות את זה. זה שכולם מתגייסים לא אומר שגם אתה צריך. זה עוד שקר שמספרים לך. פחות משני שליש מאלה ש"חייבים" להתגייס באמת עושים את זה. לא חייבים להיות אמיצים במיוחד, לא חייבים להיות "סרבן מצפון" ולשבת בכלא, יש מספיק שיטות אחרות שיכולות לחסוך ממך ומאחרים שנים של סבל. יש ארגונים שיכולים לעזור עם זה, בשקט, בלי רעש וצלצולים. 

אם אתה רוצה להקדיש את השנים האלה, או חלק מהן, לתרומה לחברה, יש אפשרויות אחרות, מועילות הרבה יותר. יש מאות עמותות שמשוועות למתנדבים. עמותות שעוזרות לחלשים באמת. לפליטים ולמבקשי מקלט, לקשישים, לחולים, לעניים, אפילו לבעלי חיים, רק תבחר. התרומה שלך שם תהיה שווה פי אלף, פי מיליון, מכל מה שתעשה כחבר בכח חמוש, שבע, ומדכא.

הצבא, היום, הוא לא ארגון ראוי בשום מובן. הוא מאפשר לפשעים היומיומיים להמשיך ולהתרחש, ואף לוקח בהם חלק נלהב ופעיל. האתוס הישן שלו מת מזמן, ורק השלד החלול עוד עומד. אין שום סיבה בעולם שנערים כמוך, בני 18, יבלו שלוש שנים מחייהם, השנים הטובות ביותר, בעבודות כפייה עם תשלום מגוחך, ממלאים פקודות של אנשים שבעים שרק רוצים לשמר את המצב כפי שהוא. ברגע שמספיק אנשים יבינו את זה, כמוך, יגיע השינוי.

לעשות את הדבר הנכון זה לא תמיד קל. לדעת מהו הדבר הנכון זה לא תמיד קל. ההחלטות שאנחנו מקבלים הן פרי כל ההצלחות והטעויות שעשינו אנחנו ועשו האנשים סביבנו. בסופו של דבר, ההחלטות שלנו נועדו לקרב אותנו למי שהיינו רוצים להיות. אז מי אתה רוצה להיות?

