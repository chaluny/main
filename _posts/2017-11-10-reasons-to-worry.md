---
layout: post_page
title: סיבות לדאגה
description: חמש אפוקליפסות פוטנציאליות, עבדות, מגפות, מוות, ועוד כמה דברים שישימו בפרספקטיבה את הבעיות של כולנו.
---


אחת לאיזה זמן מוגבל אני נתקף בהרהורים אקזיסטניאליסטים. אמרו לי שזה בגלל שאני מתעסק יותר מדי באסירים, בשביתות רעב, ובהפרה של זכויות אדם במרחב שבין הירדן לים. "צא, תראה קצת מה קורה בעולם", אמרו לי. "אולי זה יעודד אותך קצת". אז יצאתי, והנה מה שמצאתי. אקדים ואומר שאני בטוח שיש עוד המון מורכבות בכל אחת מהנקודות שאביא בקצרה ברשימה הזו, אז השתדלתי לספק סימוכין ממקורות אמינים פחות או יותר. 

ואף מילה על פלסטין.


**עבדות**

העבדות עוד קיימת. ואני לא מדבר על עבדות במובן המודרני, של שכירים שמשעבדים את עצמם לבנקים ולתאגידים, אלא על שווקי עבדים אמיתיים לחלוטין בהם נמכרים בני אדם תמורת כסף לצורך ביצוע עבודות פיזיות או לצרכי אונס. זה קורה [בלוב](http://www.un.org/apps/news/story.asp?NewsID=56540), [בארצות הברית](https://polarisproject.org/human-trafficking/facts), [בהודו](https://www.antislavery.org/what-we-do/where-we-work/india-debt-bondage/), ובהרבה מאוד מדינות אחרות. על פי הערכות שונות, ב-2016 היו [כ-25 מיליון בני אדם](http://www.ilo.org/wcmsp5/groups/public/@dgreports/@dcomm/documents/publication/wcms_575479.pdf,) המוחזקים כעבדים לביצוע עבודות פיזיות, רבע מהם קטינים. הערכות נוספות מדברות על [כ-4.8 מיליון בני אדם](https://www.alliance87.org/2017ge/modernslavery#!section=1), רובן נשים, המוחזקות כשפחות בתעשיית האונס ברחבי העולם, לא כולל עוד כ-15 מיליון נשים המוחזקות בנישואין כפויים. 

{:refdef: style="text-align: center;"}
![slavery](/img/2017-11-10-01.jpg)
{: refdef}


**מגפה**

במדגסקר יש [מגפת דבר אמיתית](http://www.who.int/csr/don/02-november-2017-plague-madagascar/en/). בשלושת החודשים האחרונים נמצאו מעל 1800 מקרי דבר מאושרים במדינה, ועל פי ארגון הבריאות העולמי הסיכון להמשך המגפה נשאר גבוה.


**אפוקליפסה א'**

"החמצת האוקיינוסים" (לא יודע אם זה התרגום הנכון למונח Ocean acidification), או מה שנקרא "התאום הרשע של ההתחממות הגלובלית". עם עליית ריכוז הפחמן הדו-חמצני באוויר, עולה רמת החומציות של האוקיינוסים. מאז תחילת העידן התעשייתי נרשמה עליה של כמעט 30% בחומציות הים, ועל פי [הערכות שונות](http://www.grida.no/climate/ipcc/emission/027.htm), הנתון הזה עשוי להגיע לעלייה של 126%. ההשלכות של העליה הזו הן קטסטרופליות בפוטנציה: הרס מוחלט של שוניות האלמוגים, פגיעה במערכות החיסוניות של יצורים ימיים, והרס של מערכות שלמות שאנחנו אפילו לא מבינים. זה כבר [קורה היום](https://www.npr.org/templates/transcript/transcript.php?storyId=111807469) ורק הולך ומחמיר.


**אפוקליפסה ב'**

בני האדם [משמידים את אוכלוסיית הדבורים](https://www.globalresearch.ca/death-and-extinction-of-the-bees/5375684), וההשפעות של המהלך הזה יהיו קטלניות עם פוטנציאל של [הכחדת המין האנושי](https://www.scienceabc.com/nature/bee-extinction-means-end-humanity.html). בעשור האחרון זיהו חוקרים ברחבי העולם ירידה של עשרות רבות של אחוזים, לעיתים עד 70%-80% באוכלוסיית הדבורים, בתהליך שקראו לו "קריסת כוורות". לפני כשנה נטען שזוהו מספר גורמים שעלולים לגרום לירידה המבהילה הזו, והמוביל בהם הוא שימוש בחומרי הדברה. 

ללא דבורים לא תהיה האבקה של פרחים, וללא פרחים אין פירות, ואין ירקות, ואין מזון לבני האדם ולבעלי החיים, וללא מזון אין חיים.
בצד המעט חיובי, באוגוסט השנה מצא משרד החקלאות האמריקני שהירידה נבלמה ואפילו [זוהתה עליה](http://www.newsweek.com/bees-population-colony-endangered-species-645694) של כ-3% במספר המושבות.


**אפוקליפסה ג'**

ביולי 2012 כדור הארץ [ניצל בקושי](https://science.nasa.gov/science-news/science-at-nasa/2014/23jul_superstorm) מפגיעה של התפרצות סולרית שהיתה מחזירה אותנו לתקופה של טרום החשמל. ההשלכות של פגיעה כזו, שיכולה לקרות בכל רגע, הן שיתוק מוחלט של כל מכשירי החשמל, הלוויינים, ופגיעה בתשתיות מים וביוב שמבוססות על משאבות המונעות בחשמל, ובעצם כמעט כל התשתיות שלנו, שמבוססות במידה זו או אחרת על אלקטרוניקה. המחיר בחיי אדם יהיה כבד מאוד, והזמן שיקח להשתקם מאסון כזה מוערך בכעשור. במאמר שפורסם זמן קצר לפני ההתפרצות של יולי 2012, שכאמור "פספסה" את כדור הארץ בתשעה ימים בלבד, [העריך](http://onlinelibrary.wiley.com/doi/10.1029/2011SW000734/abstract) האסטרונום פיט ריילי שהסיכוי של פגיעה בכדור הארץ על ידי התפרצות סולרית בעשור הקרוב עומד על כ-12%. 

{:refdef: style="text-align: center;"}
![solar flare](/img/2017-11-10-02.jpg)
{: refdef}



**ירידה בפוריות**

ב-40 השנים האחרונות [ירדה](https://www.theguardian.com/lifeandstyle/2017/jul/25/sperm-counts-among-western-men-have-halved-in-last-40-years-study) ספירת הזרע אצל גברים במדינות מערביות ב-52%. אם ב-1973 עמדה ספירת הזרע בשפיכה של גבר מערבי ממוצע על כ-99 מיליון למ"ל, ב-2011 המספר הזה עמד עד 47.1 מליון/מ"ל בלבד. המשמעות היא שיותר ויותר גברים יהיו פחות פוריים, ואם המגמה הזו תימשך, ההשלכות על המשך קיום המין האנושי עלולות להיות משמעותיות.


**מחנות ריכוז להומואים**

בצ'צניה יש מחנות ריכוז להומואים. הממשלה חוטפת, מענה, וכולאת גברים שהיא חושדת שהם הומואים. עד כה נחשפו [עשרות מקרים](http://www.independent.co.uk/news/world/europe/gay-chechens-beating-electro-shock-torture-detain-camps-chechnya-russia-thugs-homophobia-human-a7713391.html), אך הערכות מדברות על מספרים גבוהים הרבה יותר.


**התאבדויות, המון התאבדויות**

מעל 300,000 חקלאים התאבדו בהודו מאז 1995. בין הסיבות להתאבדויות אפשר למצוא כישלון של היבולים, שהכניס את משפחותיהם לחובות לבנקים, ירידת מחירים שהופכת את העבודה לבלתי כדאית, נטל החובות, ועוד. [מחקר](https://www.theguardian.com/environment/2017/jul/31/suicides-of-nearly-60000-indian-farmers-linked-to-climate-change-study-claims) שבוצע של ידי חוקרים מאוניברסיטת ברקלי שבקליפורניה מצא שכ-60,000 מכלל ההתאבדויות האלה אפשר לשייך לגורמים הקשורים ישירות לשינוי האקלים ולהתחממות הגלובלית. מתוך 90 מיליון בתי האב החקלאים בהודו, [נמצא](http://www.hindustantimes.com/india-news/farmer-suicides-70-of-india-s-farm-families-spend-more-than-they-earn/story-GKLoObJeDtbH2Z22csJsxK.html) שכ-70% מוציאים יותר ממה שהם מכניסים. אלה חדשות רעות מאוד לכולנו, כי אם אנשים יפסיקו לגדל יבולים, פשוט לא יהיה לנו מה לאכול.

{:refdef: style="text-align: center;"}
![solar flare](/img/2017-11-10-03.jpg)
{: refdef}


**רצח במדים**

ב-15 החודשים האחרונים רצחה המשטרה בפיליפינים בין [7,000 ](https://www.hrw.org/news/2017/09/07/philippine-president-rodrigo-dutertes-war-drugs)ל-[13,000 ](http://www.aljazeera.com/news/2017/08/thousands-demand-killings-duterte-drug-war-170821124440845.html)בני אדם, בהם קטינים רבים. הנשיא, רודריגו דוטרטה, [שהודה](https://www.rappler.com/nation/187906-rodrigo-duterte-stab-16-years-old) ברצח אדם במו ידיו, והביע צער [שלא השתתף באונס קבוצתי](https://www.theguardian.com/world/2016/apr/17/philippines-presidential-candidate-attacked-over-remarks) של אזרחית אוסטרלית שנאנסה ונרצחה בעיר בשעה שכיהן כראש העיר, עודד את המשטרה להרוג כמה שיותר סוחרים ומשתמשים בסמים. דונלד טראמפ, נשיא ארצות הברית, [שיבח](http://thehill.com/policy/international/334858-trump-praised-philippines-duterte-for-unbelievable-job-on-drugs-report) את דוטרטה על ה"עבודה מדהימה" שהוא עושה במלחמה בסמים.


**אפוקליפסה ד'**

מדענים [מאמינים](http://advances.sciencemag.org/content/1/5/e1400253) שאנחנו נמצאים בפתחה של ההכחדה הגדולה השישית. על פי המחקר, קצב ההעלמות ה"טבעי" של מינים הוא 2 מינים לכל 10,000 בכל מאה שנה. כך, למשל, מאז שנת 1900 נעלמו 477 חולייתנים, במקום 9 שהיו אמורים להכחד בנסיבות טבעיות. בהיכחדויות הגדולות האחרונות כ-95% מכלל בעלי החיים נעלמו. יש [הבדלים משמעותיים](http://e360.yale.edu/features/global_extinction_rates_why_do_estimates_vary_so_wildly) בהערכות לגבי קצת העלמות המינים, אבל יש מעט מאוד ויכוח לגבי מעורבות האדם בהעלמותם של מינים רבים.


**אפוקליפסה ה'**

מתחת לקרקע הסיבירית יש פצצת זמן מתקתקת. עם הטמפרטורות העולות והפשרת הקרקע שהיתה קפואה במשך מיליוני שנים, נחשפים [אגמי מתאן](https://www.sciencealert.com/photos-reveal-more-than-200-bright-blue-arctic-lakes-have-started-bubbling-with-methane-gas) שמתחילים לשחרר את הגז שהיה כלוא בהם לאטמוספרה שלנו. מתאן הוא גז חממה, שאם יתממשו [תחזיות המדענים](https://www.scientificamerican.com/article/arctic-methane-release-could-cost-60t/), צפוי לגרום לעלייה חדה בטמפרטורה של כדור הארץ, שתוביל למידבור מואץ, שטפונות, ועוד שלל מתנות דומות. העלות המוערכת של התמודדות עם המתאן שישתחרר עומדת על בין [60-80 טריליון דולר](https://www.theguardian.com/environment/earth-insight/2013/aug/05/7-facts-need-to-know-arctic-methane-time-bomb), אבל המחיר האנושי יהיה ככל הנראה משמעותי מאוד.

{:refdef: style="text-align: center;"}
![methane lakes](/img/2017-11-10-04.jpg)
{: refdef}


**קריסה פיננסית**

סין עומדת בפני קריסה. [מעל שני טריליון דולר](https://www.forbes.com/sites/johnmauldin/2017/01/12/chinese-currency-manipulation-could-become-a-global-problem-in-2017/) "הוברחו" מסין בשנים האחרונות ומוחזקים במטבעות אחרים מחוץ למדינה, חלק גדול מהם מקורו בשחיתות. וועדה ממשלתית שולטת [באופן מלאכותי](https://www.youtube.com/watch?v=Qy1V7tWpTGY) בשער היואן במטרה להפוך את כלכלת היצוא עליה מסתמכת המדינה לכדאית יותר. זה לא משהו שיוכל להחזיק לאורך זמן, וכשסין תאלץ להתמודד עם המציאות, זה ישפיע, לרעה, על החיים של כולנו.


**הרשת נקרעת**

העולם מזדקן. ב-2017 יש כ-962 מיליון בני אדם מעל גיל 60, שזה בערך 13% מאוכלוסיית העולם, ועל פי [הערכות האו"ם](http://www.un.org/en/sections/issues-depth/ageing/index.html), בשנת 2050 יהיו כ-2.1 מיליארד בני אדם מעל הגיל הזה (יותר מ-20%). ההשלכות של הגידול הזה הן הרבה יותר אנשים שצריך לתמוך בהם, ותשתיות שלא ממש מסוגלות לעשות זאת. אצלנו, למשל, אנחנו משלמים כל חודש כ-20% מהשכר שלנו לביטוח לאומי, אבל כשיגיע תורנו לקבל מהביטוח הזה, כבר [לא יהיה לו](https://www.themarker.com/markets/investment/MAGAZINE-1.4195573) מאיפה לשלם. 


**ובסוף**

אז אחרי כל זה, אולי בכל זאת עדיף להתעסק באסירים, בשביתות רעב, ובניסיון לשפוך עוד קצת אור על הפרות זכויות האדם של ישראל במרחב שבין הירדן לים. על מאות בני האדם שמוחזקים ללא משפט בבתי הכלא הישראלים, על אלפי ההרוגים במלחמות המיותרות שמחרחרים כל כמה שנים אנשים בחליפות במשרדים ממוזגים, על אלפי המשפחות שמייחלות לקצת צדק על מה שנעשה ליקיריהן, על השחיתות המובנית של המנגנון, על הרקב שפושה בחברה שלנו, על הצורך לשנות את השיטה, למוטט אותה כמו מגדל של קלפים, כדי לשים סוף לשלטון הפריווילגיות ולהקים חברה צודקת יותר, והפעם באמת ללא הבדל דת, לאום, גזע, או מגדר.

{:refdef: style="text-align: center;"}
![solidarity](/img/2017-11-10-05.jpg)
{: refdef}

