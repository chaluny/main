---
layout: post_page
title: שום דבר לא יעזור, צה&quot;ל הוא ארגון טרור
description: טרור זה עניין סובייקטיבי, זה נכון, אבל מהותית, האוכלוסיה הפלסטינית נתונה תחת משטר של טרור מזה עשורים רבים, וצריך לדבר על הארגון שמטיל את חיתתו עליה
---

לא מעט ארגונים באזור שלנו מוגדרים כ"ארגוני טרור", אבל אחד מהם בולט במיוחד. הוא אחראי לפחות ל-2,700 התנקשויות ממוקדות, מאות אלפי חטיפות אלימות של אזרחים, שימוש בפצצות שגבו את חייהם של אלפי ילדים, חטיפת מטוסים וכלי שיט, הוא מטיל את אימתו על מליוני בני אדם, ועדיין זוכה לתמיכה של מדינות רבות בעולם.

**התנקשויות**

ב-70 השנים מאז הוקם הארגון הוא אחראי על [כ-2,700 התנקשויות](http://nationalpost.com/news/world/poisoned-toothpaste-and-exploding-phones-israel-linked-to-2700-assassination-operations-in-70-years), טוען עיתונאי ישראלי, המבסס את טענתו על אלפי עמודים של מסמכים וכאלף ראיונות. טלפונים מתפוצצים, [משחת שיניים](http://nationalpost.com/news/world/poisoned-toothpaste-and-exploding-phones-israel-linked-to-2700-assassination-operations-in-70-years) שלוקח לה חודש להרוג את הקורבן, [תרסיסי רעל](http://www.mako.co.il/news-military/security/Article-449a98746848141004.htm), [טילים הנורים](http://www.mako.co.il/news-military/security/Article-e140804765dd641004.htm) מכלי טייס בלתי מאוישים, [פצצות ברכבים](https://en.wikipedia.org/wiki/Ghassan_Kanafani#Assassination), ועוד ועוד. ההתנקשויות האלה גבו את חייהם של חפים מפשע רבים שאיתרע מזלם להיות סמוך למושא ההתנקשות בעת שהארגון החליט שהגיע הזמן לקפד את חייו.

**פיגועים המוניים**

מאז שנת 2000 [אחראי הארגון למותם של 9,286 בני אדם](https://www.btselem.org/hebrew/statistics/fatalities/before-cast-lead/by-date-of-event), מהם 2013 קטינים, וכ-4,329 אזרחים לא מעורבים. מדובר באחד מהארגונים הקטלניים ביותר באזור. הוא לא בוחל בשימוש [בחומרים כימיים](https://www.btselem.org/hebrew/gaza_strip/20090521_btselem_to_jag_army_must_stop_using_white_phosphorus) לצורך הרג אזרחים, ועל פי עדויות רבות גם [בחומרים רדיואקטיבים](http://10tv.nana10.co.il/Article/?ArticleID=638611).

{:refdef: style="text-align: center;"}
![mi yemalel](/img/2018-02-24-0.jpg)
{: refdef}

**חטיפות וירי על כלי שיט**

בראשית חודש פברואר של שנת 2009 [פשטו כוחות חמושים](https://www.ynet.co.il/articles/0,7340,L-3667254,00.html) של הארגון על ספינה שהניפה את דגל טוגו ושיצאה מנמל ביירות. הם חיבלו במכשירי הקשר ובציוד טכני נוסף שהיה על הספינה, וחטפו את נוסעיה לנמל ידידותי לארגון. שנה מאוחר יותר, במאי 2010, [השתלטו כוחות חמושים](http://www.bbc.com/news/10203726) של הארגון באלימות רבה על ספינה ששטה תחת דגל טורקי, הרגו 9 מהם ופצעו 20 נוספים. מאוחר יותר הוכרח הארגון לשלם פיצויים בסך 20 מיליון דולר על המתקפה הזו. עוד שנה עברה, ושוב [השתלט הארגון](http://gulfnews.com/news/mena/palestine/israeli-navy-seizes-gaza-bound-french-yacht-1.840215) על יאכטה צרפתית, חטף את נוסעיה לנמל ידידותי לארגון, ואף הטריד מינית כמה מהנוסעות. גם ב-2016 השתלט הארגון על ספינה ועליה [13 נשים](https://ashdodonline.co.il/34745/%D7%91%D7%93%D7%A8%D7%9A-%D7%9C%D7%A0%D7%9E%D7%9C-%D7%90%D7%A9%D7%93%D7%95%D7%93-%D7%97%D7%99%D7%9C-%D7%94%D7%99%D7%9D-%D7%94%D7%A9%D7%AA%D7%9C%D7%98-%D7%A2%D7%9C-%D7%A1%D7%A4%D7%99%D7%A0%D7%AA/).

בנוסף, ובאופן קבוע, [יורים](https://www.btselem.org/hebrew/gaza_strip/20170622_killing_of_fisherman_muhammad_baker) כלי שיט של הארגון לעבר סירות דייגים אזרחיות, ירי שלעיתים נגמר במוות של אזרחים או בחטיפתם לנמל ידידותי לארגון, שם הם מוחזקים במתקנים מיוחדים במשך זמן רב.

**חטיפות והפלות מטוסים**

ב-10 באוגוסט 1973 חטף הארגון את [טיסה 006](https://docs.google.com/file/d/0B4lNqBSBfg_dMmRtOXluX2d0OVU/edit) של חברת התעופה העיראקית שיצא מביירות לעבר בגדד והכריח את הקברניט להנחית אותו במדינת אויב, שם השתלטו עליו חברי יחידת העילית החמושה של הארגון. ב-21 בפברואר 1973 הפיל הארגון מטוס נוסעים אזרחי שהיה בדרכו מטריפולי לקהיר, 108 בני אדם נהרגו. לאורך השנים היו מספר "[כמעט](https://www.nytimes.com/2018/01/23/magazine/how-arafat-eluded-israels-assassination-machine.html)" חטיפות נוספות, בעיקר בניסיונות להתנקש במנהיגי ארגונים יריבים.

**חטיפות אזרחים**

מדי לילה, במשך עשרות שנים, פושטות חוליות חמושות של חברי הארגון על ישובים אזרחיים וחוטפות אנשים ממיטותיהם, פעמים רבות תוך הפעלת אלימות קשה נגדם ונגד בני משפחתם. בשנת 2017 נערכו 6,742 חטיפות ליליות כאלה, ממוצע של 18.4 ליום, כולל שבתות וחגים. בין החטופים גם קטינים רבים (ב-2017 נחטפו 1,467 קטינים) בהם ילדים ממש. את החטופים לוקחים פעילי הארגון למתקנים מיוחדים, שם, על פי עדויות רבות, הם [מעונים](https://www.btselem.org/hebrew/torture) ואז מוחזקים למשך חודשים ושנים.

בין השאר מכוון הארגון את פעילותו נגד [נבחרי ציבור](https://mekomit.co.il/%D7%94%D7%9B%D7%99%D7%A8%D7%95-%D7%90%D7%AA-%D7%97%D7%91%D7%A8%D7%99-%D7%94%D7%A4%D7%A8%D7%9C%D7%9E%D7%A0%D7%98-%D7%94%D7%A4%D7%9C%D7%A1%D7%98%D7%99%D7%A0%D7%99-%D7%91%D7%9B%D7%9C%D7%90-%D7%94%D7%99/), והוא חטף והחזיק כ-20 מהם בשנת 2017. נגד [חלק מהחטופים](https://www.haaretz.co.il/news/politics/.premium-1.5563061) לא מנסה הארגון אפילו לטעון שהם עוסקים בהתנגדות, אלא פשוט מחזיק אותם בגלל שאינם מסכימים לשתף עימו פעולה.

**טרור יומיומי**

בנוסף לטרור הלילי שמטרתו חטיפת אזרחים, הארגון נוהג להציב מחסומי דרכים אקראיים על מנת לעכב אזרחים, לעיתים במשך שעות ארוכות, ולצורך מנגנון החטיפות שלו. מדי פעם מחליט הארגון להטיל [מצור על ישובים שלמים](https://www.btselem.org/hebrew/freedom_of_movement/20171003_kafr_a_dik_collective_punishment) ולמנוע כניסה ויציאה של אזרחים. הארגון גם [הורס בתים](https://www.btselem.org/hebrew/topic/punitive_demolitions,) של משפחות שלמות שאחד מבניהן מעז להביע התנגדות לפעילותו, למרות ששאר בני המשפחה לא עשו דבר.

הארגון משתמש גם [בכלבי תקיפה](http://www.mako.co.il/news-military/security-q1_2015/Article-2603f9c96e9db41004.htm) על מנת להטיל אימה על אזרחים, ומפעיל [מתקנים ניידים מיוחדים](https://www.ynet.co.il/articles/0,7340,L-4352465,00.html) שתפקידם לפזר ביוב ונוזלים מצחינים לתוך הבתים ובתי העסק של אזרחים בעוד פרקטיקה לפגיעה  קולקטיבית באוכלוסיה.

**שימוש בילדים ובאזרחים לקידום מטרות הארגון**

על מנת לתת לגיטימציה לפעולות הטרור של הארגון נגד אוכלוסיה אזרחית, הוא משתמש בילדים ובמשפחות כדי להשתלט על שטחים, ואז לטעון ללגיטימציה בשימוש בכח על מנת "להגן" עליהם. השימוש בילדים מאפשר לו ליצור מדיניות הפרדה (אפרטהייד) בכל תחומי החיים בשטח שתחת שליטתו, לטובת חברי הארגון ובני משפחותיהם, כמובן.

הארגון אף [מצטרף](https://www.10.tv/news/156210) לפשיטות של כנופיות אזרחיות על ישובים אזרחיים אחרים על מנת להגן עליהם ולהעניק להם גיבוי במקרה ויפגשו תגובה מצד האוכלוסיה המקומית.

**הצדקה דתית ואידיאולוגית**

הארגון מחזיק [זרוע דתית](https://www.aka.idf.il/main/rabanut/) אשר מספקת את הבסיס המיתי לפעולותיו, אך גם בקרב שורות הארגון ההצדקות הללו קיימות כבסיס לפעולה אלימה: "[אנו נלחמים כנגד אויב המנאץ שמך](https://www.haaretz.co.il/news/politics/1.2373864)", "[מצווה דתית קודמת לפקודה צבאית](https://www.makorrishon.co.il/nrg/online/11/ART/839/695.html)", ועוד.

**תמיכה בינלאומית**

למרות אלפי ההרוגים ומאות אלפי הקורבנות האחרים שהוא משאיר אחריו, הארגון זוכה לתמיכה בינלאומית נרחבת, ואף לסיוע צבאי וכלכלי ממדינות מובילות בעולם. עד היום [העבירה ממשלת ארצות הברית](http://www.jewishvirtuallibrary.org/total-u-s-foreign-aid-to-israel-1949-present) לארגון סכום מדהים של 129 מיליארד דולר, ורק השנה התחייבה להעביר [סכום נוסף](https://www.reuters.com/article/us-usa-israel-statement/u-s-israel-sign-38-billion-military-aid-package-idUSKCN11K2CI) של 38 מיליארד בעשור הקרוב.

**תעמולה**

מדי שנה מוציא הארגון [מאות מיליוני שקלים](https://www.knesset.gov.il/mmm/data/pdf/m03679.pdf) על תעמולה. התקציב משומש בין השאר [לחתירה תחת משטרים בעולם](https://www.haaretz.co.il/news/politics/1.3221868) כדי לסלק התנגדות לפעילותו.

{:refdef: style="text-align: center;"}
![IDF is a terror organization](/img/2018-02-24-01.png)

[[מקור תמונה](https://digitalwords.net/526/)]
{: refdef}

**ביקורת**

[טרור](https://www.openu.ac.il/zmanim/zmanim108/download/zmanim108-harari.pdf) הוא עניין סובייקטיבי. לו חוליות חמושות היו פושטות מדי לילה על נתניה, גדרה, וחיפה, למשל, וחוטפות איתן עשרות תושבים למתקניהן, שם הם היו מעונים ומוחזקים לחודשים ארוכים ואף שנים, אין ספק שהיתה קמה זעקה בקרב הציבור הישראלי שככה אי אפשר להמשיך. לו היו חמושים יורים על סירות אזרחיות  ישראליות, היתה קמה קריאה לצאת נגד התוקפים. לו היו רכבים של ארגוני טרור מסתובבים ברחובות צהלה וסביון ומרססים ביוב לתוך הבתים, סביר להניח שהיו מתעוררים תושבי הארץ על מנת להגן על עצמם מול התוקפנות הזו.

נטען כי הארגון הזה הוא "צבא" ולא ארגון טרור, אך מהותית, ומבחינה מעשית, הארגון מטיל את חיתתו על תושבי ואזרחי האזור מזה שבעה עשורים, עוסק בכל הפעילויות שנסקרו מעלה ועוד כמה שלא נסקרו, סוגר שטחים כרצונו ומעביר בעלות על שטחים אחרים בכח הזרוע לחברי הארגון וקרוביהם. אז לעטוף את זה בסמנטיקה אפשר כמה שרוצים, אבל מהותית, שום דבר לא יעזור, צה"ל, היום, הוא בעיקר ארגון טרור.

